<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北齊書-卷七·帝紀第七</title></head><body><div id="text">


<div class="section" id="title-0"><h1>
	帝紀第七
</h1><hr/></div>

<div class="section" id="title-1"><h2>
<strong>武成</strong>
</h2></div>
<p class="em2">
	世祖武成皇帝諱湛，神武皇帝第九子，孝昭皇帝之母弟也。儀表瑰傑，神武尤所鍾愛。神武方招懷荒遠，乃爲帝聘蠕蠕太子菴羅辰女，號「鄰和公主」。帝時年八歲，冠服端嚴，神情閑遠，華戎歎異。元象中，封長廣郡公。天保初，進爵爲王，拜尚書令，尋兼司徒，遷太尉。乾明初，楊愔等密相疏忌，以帝爲大司馬，領并州刺史。帝既與孝昭謀誅諸執政，遷太傅、錄尚書事、領京畿大都督。皇建初，進位右丞相。孝昭幸晉陽，帝以懿親居守鄴，政事咸見委託。二年，孝昭崩，遺詔徵帝入統大位。及晉陽宮，發喪於崇德殿。皇太后令所司宣遺詔，左丞相斛律金率百僚敦勸，三奏，乃許之。
</p>
<p class="em2">
	大寧元年冬十一月癸丑，<span class="jiaozhusup">通鑑卷一六八「大」作「太」。本書諸本和北史卷八、冊府卷一八八、御覽卷一三一此條都作「大寧」，但他處也間作「太寧」。李兆洛紀元編、陳垣二十史朔閏表都從通鑑作「太寧」。今按漢魏南北朝墓誌集釋所載石信（圖版三二七）、法懃禪師（圖版三二八）、高虯（圖版六０三之二）三墓誌都作「大寧」，前二誌即大寧年所刊，可爲確證。今後凡作「太」者徑改，不再出校記。</span>皇帝即位於南宮，大赦，改皇建二年爲大寧。乙卯，以司徒、平秦王歸彥爲太傅，以尚書右僕射、趙郡王叡爲尚書令，以太尉尉粲爲太保，以尚書令段韶爲大司馬，以豐州刺史婁叡爲司空，以太傅、平陽王淹爲太宰，以太保、彭城王浟爲太師、錄尚書事，以冀州刺史、博陵王濟爲太尉，以中書監、任城王湝爲尚書左僕射，以并州刺史斛律光爲右僕射，封孝昭皇帝太子百年爲樂陵郡王。庚申，詔大使巡行天下，求政善惡，問人疾苦，擢進賢良。是歲，周武帝保定元年。
</p>
<p class="em2">
	河清元年春正月乙亥，車駕至自晉陽。辛巳，祀南郊。壬午，享太廟。丙戌，立妃胡氏爲皇后，子緯爲皇太子。大赦，內外百官普加汎級，諸爲父後者賜爵一級。己亥，以前定州刺史、馮翊王潤爲尚書左僕射。詔斷屠殺以順春令。
</p>
<p class="em2">
	二月丁未，以太宰、平陽王淹爲青州刺史、太傅、領司徒，以領軍大將軍、宗師、平秦王歸彥爲太宰、冀州刺史。乙卯，以兼尚書令、任城王湝爲司徒。詔散騎常侍崔瞻聘于陳。
</p>
<p class="em2">
	夏四月辛丑，皇太后婁氏崩。乙巳，青州刺史上言，今月庚寅河、濟清。以河、濟清，改大寧二年爲河清，降罪人各有差。
</p>
<p class="em2">
	五月甲申，祔葬武明皇后於義平陵。己丑，以尚書右僕射斛律光爲尚書令。
</p>
<p class="em2">
	秋七月，太宰、冀州刺史、平秦王歸彥據州反，詔大司馬段韶、司空婁叡討擒之。<span class="jiaozhusup">諸本「討」作「計」。北史卷八、冊府卷二一六、通鑑卷一六八作「討」。本書卷一六段韶傳也作「討」。按高歸彥是城破被擒，並非計誘，「計」字訛，今據北史改。</span>乙未，斬歸彥並其三子及黨與二十人於都市。丁酉，以大司馬段韶爲太傅，以司空婁叡爲司徒，以太傅、平陽王淹爲太宰，以尚書令斛律光爲司空，以太子太傅、趙郡王叡爲尚書令，中書監、河間王孝琬爲尚書左僕射。癸亥，行幸晉陽。陳人來聘。
</p>
<p class="em2">
	冬十一月丁丑，詔兼散騎常侍封孝琰使於陳。
</p>
<p class="em2">
	十二月丙辰，車駕至自晉陽。
</p>
<p class="em2">
	是歲，殺太原王紹德。
</p>
<p class="em2">
	二年春正月乙亥，帝詔臨朝堂策試秀才。以太子少傅魏收爲兼尚書右僕射。己卯，兼右僕射魏收以阿縱除名。丁丑，以武明皇后配祭北郊。<span class="jiaozhusup">按是年正月辛未朔，己卯是九日，丁丑是七日，先後顛倒。</span>辛卯，帝臨都亭錄見囚，降在京罪人各有差。
</p>
<p class="em2">
	三月乙丑。詔司空斛律光督五營軍士築戌於軹關。壬申，室韋國遣使朝貢。丙戌，以兼尚書右僕射趙彥深爲左僕射。
</p>
<p class="em2">
	夏四月，并、汾、晉、東雍、南汾五州蟲旱傷稼，<span class="jiaozhusup">諸本「晉」作「京」，北史卷八作「晉」。按北齊無「京州」。隋書卷二二五行志下稱「河清二年（五六三）并、晉已西五州旱」。作「晉」是，今據改。</span>遣使賑恤。戊午，陳人來聘。
</p>
<p class="em2">
	五月壬午，詔以城南雙堂閏位之苑，迴造大總持寺。
</p>
<p class="em2">
	六月乙巳，齊州言濟、河水口見八龍昇天。乙卯，詔兼散騎常侍崔子武使于陳。庚申，司州牧、河南王孝瑜薨。
</p>
<p class="em2">
	秋八月辛丑，詔以三臺宮爲大興聖寺。
</p>
<p class="em2">
	冬十二月癸巳，陳人來聘。己酉，周將楊忠帥突厥阿史那木汗等二十餘萬人自恒州分爲三道，殺掠吏人。<span class="jiaozhusup">諸本「木」下有「可」字。按木汗是突厥可汗，他處也作「木杆」「木扞」。這裏衍「可」字，或「木」下脫「汗」「杆」字。今刪「可」字。</span>是時，大雨雪連月，南北千餘里平地數尺，霜晝下，雨血於太原。戊午，帝至晉陽。己未，周軍逼并州，又遺大將軍達奚武帥眾數萬至東雍及晉州，與突厥相應。
</p>
<p class="em2">
	是歲，室韋、庫莫奚、靺羯、契丹並遺使朝貢。
</p>
<p class="em2">
	三年春正月庚申朔，周軍至城下而陳，戰於城西。周軍及突厥大敗，人畜死者相枕，數百里不絕。詔平原王段韶追出塞而還。
</p>
<p class="em2">
	三月辛酉，以律令班下，大赦。己巳，盜殺太師、彭城王浟。庚辰，以司空斛律光爲司徒，以侍中、武興王普爲尚書左僕射。甲申，以尚書令、馮詡王潤爲司空。
</p>
<p class="em2">
	夏四月辛卯，詔兼散騎常侍皇甫亮使於陳。
</p>
<p class="em2">
	五月甲子，帝至自晉陽。壬午，以尚書令、趙郡王叡爲錄尚書事，以前司徒婁叡爲太尉。甲申，以太傅段韶爲太師。丁亥，以太尉、任城王湝爲大將軍。壬辰，行幸晉陽。
</p>
<p class="em2">
	六月庚子，大雨晝夜不息，至甲辰乃止。是月，晉陽訛言有鬼兵，百姓競擊銅鐵以捍之。殺樂陵王百年。歸宇文媼于周。
</p>
<p class="em2">
	秋九月乙丑，封皇子綽爲南陽王，儼爲東平王。是月，歸閻媼于周。陳人來聘。突厥寇幽州，入長城，虜掠而還。
</p>
<p class="em2">
	閏月乙未，詔遺十二使巡行水潦州，免其租調。乙巳，突厥寇幽州。周軍三道並出，使其將尉遲迥寇洛陽，楊摽入軹關，權景宣趣懸瓠。
</p>
<p class="em2">
	冬十一月甲午，迥等圍洛陽。戊戌，詔兼散騎常侍劉逖使於陳。甲辰，太尉婁叡大破周軍於軹關，擒楊摽。
</p>
<p class="em2">
	十二月乙卯，豫州刺史王士良以城降周將權景宣。丁巳，帝自晉陽南討。己未，太宰、平陽王淹薨。壬戌，太師段韶大破尉遲迥等，解洛陽圍。丁卯，帝至洛陽，免洛州經周軍處一年租賦，赦州城內死罪已下囚。己巳，以太師段韶爲太宰，以司徒斛律光爲太尉，并州刺史蘭陵王長恭爲尚書令。壬申，帝至武牢，經滑臺，次於黎陽，所經減降罪人。丙子，車駕至自洛陽。
</p>
<p class="em2">
	是歲，高麗、靺羯、新羅並遺使朝貢。山東大水，饑死者不可勝計，詔發賑給，事竟不行。
</p>
<p class="em2">
	四年春正月癸卯，以大將軍、任城王湝爲大司馬。辛未，幸晉陽。
</p>
<p class="em2">
	二月甲寅，詔以新羅國王金真興爲使持節、東夷校尉、樂浪郡公、新羅王。壬申，以年穀不登，禁酤酒。已卯，詔減百官食稟各有差。
</p>
<p class="em2">
	三月戊子，詔給西兗、梁、滄、趙州，司州之東郡、陽平、清河、武都，冀州之長樂、渤海遭水潦之處貧下戶粟，各有差。家別斗升而已，又多不付。是月，彗星見；有物隕於殿庭，如赤漆鼓帶小鈴；殿上石自起，兩兩相對。又有神見於後園萬壽堂前山穴中，其體壯大，不辨其面，兩齒絕白，長出於脣，帝直宿嬪御已下七百人咸見焉。帝又夢之。
</p>
<p class="em2">
	夏四月戊午，大將軍、東安王婁叡坐事免。乙亥，陳人來聘。太史奏天文有變，其占當有易王。丙子，乃使太宰段韶兼太尉，持節奉皇帝璽綬傳位於皇太子，大赦，改元爲天統元年，百官進級降罪各有差。又詔皇太子妃斛律氏爲皇后。於是群公上尊號爲太上皇帝，軍國大事咸以奏聞。始將傳政，使內參乘子尚乘驛送詔書於鄴。子尚出晉陽城。見人騎隨後，忽失之，尚未至鄴而其言已布矣。
</p>
<p class="em2">
	天統四年十二月辛未，太上皇帝崩於鄴宮乾壽堂，時年三十二，諡曰武成皇帝，廟號世祖。五年二月甲申，葬於永平陵。
</p>

<br/>
 



</div></body></html>